# ვებ გვერდი

მაშინ როდესაც არ არსებობდა ინტერნეტი, ინფორმაციის მიღების ძირითად წყაროს წიგნები და ფურცელზე ნაბეჭდი ინფორმაცია წარმოადგენდა.

კონკრეტული ინფორმაციის მისაღებად მოვძებნიდით წიგნებს ბიბლიოთეკების თაროებზე, შემდეგ კი ალბათ წავიკითხავდით ნაპოვნ წიგნს მთლიანად იმისთვის რომ სასურველი ინფორმაცია მიგვეღო.

ინტერნეტის გაჩენამ ეს სიტუაცია შეცვალა და დღეს ინფორმაცია ხელმისაწვდომია მარტივად, სწრაფად და თანაც ყველასთვის.

დღეისთვის ინფორმაცია მარტივად ხელმისაწვდომია იმიტომ რომ გვაქვს ძალიან დიდი რაოდენობის ვებ-გვერდები და ამ ვებ-გვერდების დახარისხებისა თუ მათში ძებნის მოსახერხებელი საშუალებები.

ეს ტექსტიც ვებ-გვერდის სახით არის წარმოდგენილი და ემსახურება იმას რომ ნებისმიერმა მსურველმა ისწავლოს ვებ-ტექნოლოგიების ფუნდამენტური საკითხები.

ვებ-ტექნოლოგიების სასწავლად განსაკუთრებული ნიჭის ქონა საჭირო არ არის. ცუდად არ გამიგოთ, იმას კი არ ვამბობ რომ ამ სფეროში უნიჭო ადამიანები მუშაობენ, უბრალოდ იმის წარმოჩენა მინდა რომ ეს სფერო ნამდვილად არ არის იმდენად ძნელი როგორც ეს ხშირად ჰგონიათ ხოლმე. ეს ისეთი სფეროა სადაც ყველაფერი წინასწარ განსაზღვრული, მარტივი წესებისა და ინსტრუქციების მიხედვით მუშაობს და მხოლოდ სწავლის სურვილიც კი საკმარისია რომ საკმაოდ მალე დაეუფლოთ მას. თუ ვინმე საპირისპიროს გეტყვით ალბათ ცდილობს რომ თავი თქვენზე ჭკვიანი წარმოაჩინოს და შეგაშინოთ, ამიტომ ნუ მოუსმენთ, უბრალოდ განაგრძეთ კითხვა და თავად ნახავთ რომ ყველაფერი არც ისე რთულია როგორც თქვენ წარმოგედგინათ ან როგოც სხვები წარმოაჩენენ.

## ტერმინები
რადგან ეს გაკვეთილები ვებ-ტექნოლოგიებს შეეხება, მასში გამოვიყენებ იმ ტერმინებსა და ლექსიკას რომელიც დამკვიდრებულია ამ სფეროში და ისინი ძირითადად ინგლისურენოვანი ტერმინებია.

ამ ტერმინების ქართული შესატყვისები უმეტეს შემთხვევაში არ არსებობს და თან რომც არსებობდეს მაინც უფრო პრაქტიკულად ვთვლი რომ გაეცნოთ იმ ტერმინებს რასაც ამ სფეროში იყენებენ. ეს მიდგომა დაგეხმარებათ მომავალში ინფორმაციის მარტივად მოძებნასა და სასურველი ინფორმაციის იდენტიფიცირებაში.

## როგორ დავიწყოთ?

დასაწყებად გვჭირდება მხოლოდ 2 რამ:

1. ვებ-ბროუზერი - მე Google Chrome - ს გავუწევ რეკომენდაციას და ამ ტექსტშიც ყველგან ამ ბროუზერს გამოვიყენებ, თუმცა არჩევანი თქვენზეა.

2. ტექსტის რედაქტორი/ედიტორი - გირჩევთ გამოიყენოთ [Atom](https://atom.io/) - ი.
უფასოა, ყველა ოპერაციულ სისტემაზე მუშაობს და თან ვებ-ტექნოლოგიებისთვის საჭირო ყველა ფუნქციონალითაა აღჭურვილი. თუმცა სხვა ედიტორებიც არსებობს და არც ამაში ხართ შეზღუდული: Sublime Text, WebStorm, Notepad++ და ა.შ.

სულ ეს არის, ამ ორი პროგრამით შეიარაღებულს თავისუფლად შეგიძლიათ დაიწყოთ ვებ-ტექნოლოგიების სწავლა.

## რა უნდა ვისწავლოთ?

უნდა ვისწავლოთ ის ტექნოლოგიები რომლითაც ხდება ვებ-გვერდების შექმნა, შესაბამისად უნდა ვისწავლოთ ის ორი ფუნდამენტური ენა რომლისგანაც შედგება ნებისმიერი ვებ-გვერდი და ესენია HTML და CSS.

ამ ენებიდან არც-ერთი არ არის პროგრამირების ენა და თუ რა ტიპის ენებია ისინი ახლავე ნახავთ.

### HTML და CSS

HTML აბრევიატურაა და იშიფრება როგორც Hyper Text Markup Language - უხეშად და პირდაპირ რომ ვთარგმნოთ ეს არის - ჰიპერ ტექსტის მარკირების ენა.

თუ განვმარტავთ ეს არის ენა რომელიც ემსახურება ვებ-გვერდზე ინფორმაციის სტრუქტურულად დალაგებას.

HTML - ი შედგება ისეთი მარტივი სტრუქტურული ერთეულებისა და ელემენტებისაგან როგორიც არის მაგალითად: სათაური, ქვე-სათაური, პარაგრაფი, სექცია და ა.შ.
გეცნობათ არა ეს სტრუქტურული ერთეულები? დიახ ეს ზუსტად იგივე სტრუქტურული ერთეულებია რასაც ვიყენებთ ჩვეულებრივი ტექსტის წერისას. HTML არის სწორედაც რომ ტექსტის სწორად დალაგების და სტრუქტურირების საშუალება.

დიახ HTML და ეს გაკვეთილები სწორედაც რომ ემსახურება ისეთი მარტივი რამის სწავლას როგორიცაა ტექსტის სწორად დალაგება, შესაბამისი და სწორი სტრუქტურული ერთეულების გამოყენებით.

თქვენ კიდევ გეგონათ რომ რაღაც ძნელ საკითხთან გვქონდა საქმე არა? სინამდვილეში ვებში ყველაფერი ერთი რამის ირგვლივ ტრიალებს და ეს არის ჩვეულებრივი ტექსტი, მეტი არაფერი.

ეს გაკვეთილები და ნებისმიერი სხვა ვებ-ტექნოლოგიებზე ორიენტირებული გაკვეთილები უბრალოდ გასწავლიან თუ რა სტრუქტურული ერთეულები არსებობს HTML - ის სტანდარტში და როდის და როგორ უნდა გამოვიყენოთ ისინი რომ ბროუზერებმა სწორად აღიქვან და შემდეგ წარმოაჩინონ ჩვენი ტექსტი მომხმარებლის ეკრანზე.

ალბათ იკითხავთ: HTML - ით თუ მხოლოდ ტექსტის სტრუქტურას ვადგენთ და მეტს არაფერს ვაკეთებთო, მაშინ მის ვიზუალურად წარმოჩენაზე როგორ უნდა ვიზრუნოთო? მაგალითად როგორ ვმართოთ ტექსტის ზომა, ფერი ან თუნდაც როგორ შევქმნათ ის ლამაზი დიზაინები რომელსაც დიზაინერები გვიხატავენო?

კარგი შეკითხვაა და პასუხი აქაც ძალიან მარტივია: ამისთვის ვებში არსებობს კიდევ ერთი ენა CSS რომელიც ასევე აბრევიატურაა და იშიფრება როგორც - Cascading Style Sheets.

CSS - არის მარტივი მექანიზმი იმისთვის რომ ჩვენ HTML - ით სტრუქტურირებულ ტექსტს დავუმატოთ ვიზუალური მახასიათებლები. მისი საშუალებით შეგვიძლია გავზარდოთ ან დავაპატარავოთ ტექსტი ზომაში, გავზარდოთ ან შევამციროთ სიტყვებსა თუ ასოებს შორის მანძილი, ვცვალოთ ტექსტის ფონისა თუ თავად ტექსტის ფერები და ა.შ. მოკლედ რომ ვთქვათ, შევეცადოთ ჩვენი ვებ-გვერდის გალამაზება ან თუნდაც იმ ვიზუალური შედეგის მიღება რომელიც დიზაინერმა შემოგვთავაზა.

ალბათ გაგიჩნდებათ კითხვა რომ ვებ-გვერდებზე მხოლოდ ტექსტი ხომ არ არისო, გვაქვს საშუალება დავათვალიეროთ ან და მოვიხმაროთ სხვა ტიპის მედია ელემენტები, როგორიცაა: სურათი, ხმა, ვიდეო ან თუნდაც დავაკლიკოთ სხვადასხვა ბმულებზე იმისთვის რომ გადავიდეთ სხვადასხვა გვერდებზე და ა.შ.

დიახ ბევრი საკითხია რომლზე საუბარიც შესავალში ალბათ ძალიან ძნელი იქნებოდა და ამ ისედაც გრძელ შესავალს კიდევ უფრო გაგვიგრძელებდა ამიტომ მათ შემდეგ თავებში განვიხილავთ. უბრალოდ კიდევ ერთხელ მინდა დაიმახსოვროთ რომ ნამდვილად არაფერია რთული და ძნელად სასწავლი, მოინდომეთ და მომყევით, თავად ნახავთ თუ როგორ მარტივად აითვისებთ ყველაფერს.

## ბროუზერი ყველაზე მნიშვნელოვანი მოთამაშეა

ახლა კი გადავიდეთ ამ თავის ბოლო თუმცა ძალიან მნიშვნელოვან საკითხზე.

ამაზე ხშირ შემთხვევაში თავიდანვე არ საუბრობენ ხოლმე და შემდეგ ცოტა დაბნეულობის წყარო შეიძლება აღმოჩნდეს, თუმცა დასაბნევი ნამდვილად არაფერია.

უნდა იცოდეთ რომ ის კოდი, HTML და CSS, რომელსაც თქვენ დაწერთ, თავისთავად არცერთი არ აკეთებს არაფერს. ისინი თავისთავად არ ქმნიან ვებ-გვერდებს და თავისთავად არ წარმოაჩენენ მათ მომხმარებლის ეკრანზე. უფრო მეტიც, მათ არაფერი იციან ერთმანეთის შესახებაც კი. ისინი არიან უბრალოდ ტექსტები და მეტი არაფერი. დიახ თქვენი დაწერილი კოდი HTML იქნება ეს თუ CSS არის უბრალოდ ტექსტი და მეტი არაფერი.

აბა როგორ ხდება ტექსტის სტრუქტურირება თუ მისი ვიზუალურად ეკრანზე წარმოჩენა?

ბროუზერია ის რაც ამ ყველაფერს აკეთებს, ბროუზერია პროგრამა რომელიც იღებს თქვენ HTML ტექსტს, აანალიზებს მის სტრუქტურას და გარდაქმნის მას ვებ-გვერდად. ასევე ბროუზერია რაც აანალიზებს თქვენს CSS ტექსტს, თანხვედრაში მოჰყავს ის თქვენს HTML - თან და წარმოაჩენს მას ისე როგორც თქვენ აღწერეთ და გინდოდათ რომ წარმოგეჩინათ.

HTML და CSS კი ერთად წარმოადგენენ ვებ-ტექნოლოგიების იმ საფუძვლებს რომლებიც არის მარტივი წესები თუ როგორ უნდა დავწეროთ ჩვენი ვებ-გვერდების ტექსტები, ისე რომ  ბროუზერმა მომხმარებელს მიაწოდოს ის ინფორმაცია რაც ჩვენ გვინდა და იმ ვიზუალური ფორმით როგორც ჩვენ გვინდა.
